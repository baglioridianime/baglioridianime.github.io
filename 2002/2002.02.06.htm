<html>

<head>
<meta http-equiv="Content-Language" content="en-ca">
<meta http-equiv="Content-Type" content="text/html; charset=windows-1252">
<title>2</title>
<style>
<!--
 p.MsoNormal
	{mso-style-parent:"";
	margin-top:0cm;
	margin-right:0cm;
	margin-bottom:6.0pt;
	margin-left:0cm;
	text-align:justify;
	text-indent:14.2pt;
	font-size:12.0pt;
	font-family:"Times New Roman","serif";
	}
p.MsoSubtitle
	{margin-top:0cm;
	margin-right:0cm;
	margin-bottom:10.0pt;
	margin-left:0cm;
	line-height:115%;
	font-size:12.0pt;
	font-family:"Cambria","serif";
	color:#4F81BD;
	letter-spacing:.75pt;
	font-style:italic}
-->
</style>
</head>

<body background="../cream.gif">

<p style="line-height: 150%; text-indent: 10px" align="justify">
<font face="Arial"><i>06.02.2002 <b>Nel Mio Cuore</b><br>
<br>
Gioia intensa, effluvio di Luci, suoni, armonie, colori, danze celesti e 
l’espansione dell’anima e le vibrazioni dell’anima e dello spirito: tutto è 
dolce, senza limiti, senza confini: è la libertà di Dio che si rivela a te, ti 
penetra e ti fa essere libero nella Luce, pago, pieno, consapevole, etereo. 
Vaghi, ondeggi nel tripudio dell’anima e dello spirito, immerso nel girotondo 
del Cielo. Danza, armonia, festa.<br>
Eppure il dubbio, la paura sottile, il timore mi assale. Devo fare un grande 
sforzo per prendere l’agenda, per sedermi e pormi in ascolto. …<br>
-Signore, parla, io ti ascolto-. L’anima deve essere trasparente, sensibile, 
vibratile, intrisa di preghiera e di Cielo, tutta protesa e abbandonata. Devi 
stabilire il contatto. Devi permettere che Lui stabilisca il contatto. Senza la 
trasparenza assoluta, nulla accade. Devi togliere i veli, ogni ombra, ogni 
dubbio, altrimenti questi prevalgono e non sei in grado di ascoltare. Eppure è 
così dolce, come miele che scende in te e ti nutre, e ti sazia; come fuoco che 
ti incendia e divampa e ti dilata e ti accresce e ti riscalda e ti fa sussultare 
dolcemente. Tutto riempi e appaga in te. Nulla è così grande e così bello e così 
dolce.</i><br>
<br>
-Se tu non ti fidi di Me, Io non posso parlare all’anima tua. Ed è così urgente 
quello che ho da dirti. C’è tanto bisogno di voi nel mio esercito di Bene. <br>
Io desidero che portiate ogni anima nel Mio Cuore e nel Cuore di Mia Madre, 
perché sia ricostituita e ricostruita la loro interiorità. Io voglio tessere la 
loro anima e ridonare una nuova vita spirituale. Per questo vi chiedo di mettere 
ogni anima nel seno purissimo e santo di Mia Madre, perché riceva il Suo Amore 
Materno, la Sua dolcezza e tenerezza e il desiderio di conoscermi e di amarmi. 
Ogni anima stretta nel seno verginale di Mia Madre rivive la purezza e si 
ricostituisce e rigenera a vita nuova. Nel seno di Mia Madre potrà vivere tutta 
la purezza dell’Amore e la santità dell’Amore. In lei rimarrà impresso il 
desiderio dell’Amore vero, puro, santo. Per questo cercherà il Mio Cuore ed Io 
potrò amarla, potrò immergerla nel Mio Cuore e lavarla e purificarla e guarirla. 
Occorre che, prima, passi nel seno materno, come Io sono stato nel seno di Mia 
Madre, per ricevere di nuovo l’impronta di santità perduta. <br>
Vi prego, portate le anime nel seno di Mia Madre, perché ricevano il Suo Amore. 
In ogni anima c’è l’impronta di Mia Madre, c’è il Suo sguardo amoroso, c’è la 
Sua carezza e la Sua dedizione. Non scoraggiatevi dunque, ma ovunque voi siete, 
qualunque cosa facciate, portate le anime nel seno di Mia Madre-.</font><br>
&nbsp;</p>

</body>

</html>
