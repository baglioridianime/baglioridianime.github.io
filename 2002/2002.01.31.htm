<html>

<head>
<meta http-equiv="Content-Type" content="text/html; charset=windows-1252">
<title>Introduzione&nbsp; Anche in questo te</title>
</head>

<body background="../cream.gif">

<p align="justify" style="text-indent: 5px; line-height: 150%; margin-top: 6px; margin-bottom: 0"><font face="Arial">
<i>31.1.2002 <b>È come un fiume<br>
</b>
<br>
È come un fiume l’anima mia! Inarrestabile, che va, che ha bisogno di sfociare, 
di emanare, di invadere. Una voce mi parla in prima persona e le parole si 
formano e affiorano. E una forza e una dolcezza insieme, una arrendevolezza e un 
abbandono e una decisione scaturiscono con forza. Devo comunicare. È come se 
questo fiume che dilaga, che avanza e di cui colgo il fronte attendesse di 
invadere. È pronto per immergere tutto e riempirlo della Potenza della Luce che 
racchiude in Sé. È stupenda la sensazione e l’immagine che si forma dentro di me 
: - Io ho bisogno di te, ho bisogno che tu aderisca totalmente al flusso del Mio 
Amore che vuole dilagare e inondare il mondo -. È come se Gesù aspettasse la mia 
disponibilità per manifestarsi. Okay! Prendo l’agenda. E Lui incomincia. Oh! 
Signore! Aiutami! Ho paura! Di sommergermi, di sprofondare nelle acque, nel 
fronte di acqua che avanza e si spiega davanti a me. Io guardo il fiume, il 
fronte del fiume che avanza e noto che, come arriva a me, si dispiega e mi 
lambisce appena. Non mi sommerge. E si fa Parola. C’è un mare di acqua dietro, 
ma lì davanti a me le ondine si spezzano, si rompono e spumeggiano e mi 
accarezzano: sono Luce Viva per la mia coscienza, nutrimento per l’anima mia.<br>
</i>
<br>
- Fidati di Me! Fidati di Me. Io ti ho scelto, Io ti dirigo. Non avere paura! 
Non avere alcun timore. Io guiderò ogni tuo passo, ogni tuo pensiero, la tua 
mano. Fidati di Me. Desidero il tuo abbandono totale nel Mio Amore e la fiducia 
del tuo Cuore alla Mia Parola. Ti chiamo nel Mio Nome, ti chiamo perché tu sia 
Luce per il mondo.<br>
<br>
La Mia Parola nelle tue parole. Custodisci nel Tuo cuore il Mio Amore e la Mia 
Parola e non temere. Io sarò con te e ti guiderò. Sii semplice e scrivi tutto 
quello che affiora nell’anima tua e non ti chiedere “come” e “perché”. Sii 
fiduciosa e docile e abbandonata e umile. Io ti dirò ogni cosa. Io leggo il tuo 
cuore e i tuoi dubbi e le tue paure e resistenze. Spazza via ogni cosa e 
arrenditi al Mio Amore-. <br>
…<br>
- Voglio anime assetate d’Amore. Voglio anime aperte, in cui possa riversare il 
Mio Amore e tutte le Grazie e tutte le Benedizioni. Il Cielo è aperto. Il Cuore 
del Padre è aperto, il Mio Cuore è tutto proteso verso gli uomini. Io desidero 
ardentemente riempirvi del Mio Amore, ma quanti cuori rimangono chiusi, quanti 
cuori sono indifferenti, quanti sono attratti dalle bellezze del mondo, quanti 
sono freddi e indifferenti al Mio Amore!. Io tutti vorrei amare e ricoprire del 
Mio Amore e riempire del Mio Amore. Ma a voi, anime dolci, che avete accolto il 
Mio richiamo, a voi Io dono le delizie del Cielo. Io riverso nelle vostre anime 
il Mio Amore e vi rendo capaci di Amare con il Mio Amore. Io rendo il vostro 
cuore simile al Mio e vi rendo capaci di gustare e assaporare le vere gioie. Voi 
siete la Mia delizia sulla Terra. Io Benedico il vostro pensiero e ogni vostra 
azione. Io vi custodisco e vi guido, perché tutto compiate secondo la Volontà 
del Padre Mio. Non arrendetevi di fronte alle difficoltà del mondo, guardate 
ogni giorno Me e rimanete sempre uniti a Me. Questa è la vostra vittoria. Nulla 
potrà nuocervi e farvi male, perché Io sono sempre con voi e custodisco e guido 
ogni vostro passo. Non temete dunque. Il mondo nulla può contro di voi, perché 
Io stesso vi difendo e Mi pongo fra voi e il mondo. Io custodisco in modo 
speciale le anime che hanno aderito al Mio Amore e le difendo e le nutro, perché 
possano crescere sempre di più nel Mio Amore.<br>
<br>
Non temete, dunque, ma andate avanti, camminate, guardando sempre in alto, la 
fronte vostra illuminata dal raggio di Luce della Mia Sapienza, il vostro cuore 
abbandonato, certo, fiducioso che tutto si compie in voi di quello che Io e il 
Padre Mio abbiamo scelto e pensato. Non preoccupatevi di quello che dovrete dire 
o fare, tutto si compirà e si svelerà a voi. Io preparerà ogni evento, Io 
parlerò al vostro cuore, Io condurrò passo a passo la vostra vita. Fidatevi di 
Me : Io vi custodisco nel Mio Cuore. Tutto vi parrà facile e possibile, perché 
Io preparò ogni cosa, Io spianerò la strada, perché voi possiate compiere 
l’Opera del Padre Mio. Abbiate Fede nel Padre Mio e abbiate Fede anche in Me. Io 
resto sempre con voi e parlerò al vostro cuore. Io vi ricopro dell’Immensità del 
Mio Amore che è anche l’Amore del Padre e giunge a voi in Spirito Santo. L’anima 
vostra beve e gusta, ne è ricolma e paga.<br>
<br>
La pienezza dell’anima vostra è sempre nuova e sempre è in divenire, perché Io 
l’accresco e la rendo assetata di una nuova pienezza e traboccante di una 
pienezza senza limiti né confini, sicché le anime che a Me si affidano, sempre 
sono assetate di una nuova misura, più colma, più alta, più estesa. Sono Io che 
coltivo in queste anime una sete sempre nuova, sicché mai l’anima di allontani 
da Me, e così Mi contempli e contemplando si colmi e risplenda e doni Luce e 
Splendore Mio. Un’anima ricolma di Me si dona. Mi dona. Non può tacere. Per 
questo vi ho scelte, anime dilette, perché Mi doniate, perché Mi portiate là 
dove ci sono le tenebre, là dove il buio, la chiusura, la sofferenza, le piaghe 
ricoprono lo spirito e lo rendono schiavo e ripiegato. Non faticate! Io stesso 
condurrò le anime a voi : accoglietele con la delicatezza del Mio Cuore e le 
Parole che Io stesso metterò sulle vostre labbra. Il vostro Amore, che è l’Amore 
che Io riverso nel vostro cuore, scioglierà le catene, spezzerà i legami, 
rischiarerà le tenebre, dipanerà le ombre, aprirà il cuore e lo preparerà 
all’incontro con Me. Io uso voi per farMi incontrare. Annaffiate il cuore e lo 
spirito e l’anima con l’Amore del Mio Santo Spirito, preparate il terreno buono, 
perché Io possa irrompere nel loro cuore e incatenarli dolcemente a Me. Un 
popolo grande è il Mio popolo e tanti cuori si aggiungeranno per l’opera del 
nostro Amore. Desidero accanto a Me anime infaticabili, che lavorano per il 
Regno. Per questo sono venuto, perché tutti abbiano la Vita. <br>
<br>
Satana è forte, ma Io ho vinto. La Mia obbedienza e sottomissione al Padre 
l’hanno vinto, la Mia docilità e umiltà l’hanno vinto, il Mio Amore, la Mia 
Pazienza, la Croce l’hanno vinto.<br>
<br>
Le anime che Io ho scelto per combattere accanto a Me il mondo, devono avere il 
Mio Cuore, devono essere sempre più simili a Me, capaci di donarsi e offrirsi al 
Padre Mio, docili, umili, silenziose, consapevoli che tutto operano per il Regno 
dei Cieli, per la Gloria del Padre, e la Salvezza del Mondo. <br>
<br>
La vittoria è vicina, molto vicina. Il Mondo di Pace e di Amore e di Gioia è 
vicino. Occorre che ancora un po’ combattiate con Me per vincere il Mondo, 
perché molte anime Mi riconoscano e Mi accolgano, Io regni in loro. Luci sempre 
nuove, Luci sempre più grandi, Luci sempre più numerose incendieranno la Terra, 
finché le Luci sovrasteranno le tenebre e tutti i cuori saranno immersi e 
illuminati dalle Luci. Sarà un incendio. Allora Io verrò nella Gloria, Io 
tornerò a voi e voi Mi vedrete. Prima, però, bisogna che si compia tutto questo 
: nulla Io voglio che vada perduto. A ognuno Io darò la possibilità di divenire 
Luce, di riconoscerMi e riaccendersi. <br>
<br>
La vostra Luce, l’anima vostra, la vostra azione, la vostra parola, ma 
soprattutto la vostra intercessione presso il Padre Mio, preparano i cuori e li 
riaccendono. Non vi arrendere dunque! Io stesso metterò nel vostro Cuore una 
forza sempre nuova, vi renderò capaci di agire e vedere. Ora riposi il vostro 
spirito e l’anima vostra, riprendere forza in Me. Riposate, Anime Mie dilette!-</font></p>

</body>

</html>
